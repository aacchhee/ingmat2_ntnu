
::: {.panel-tabset}
## Funksjoner generelt

Her kommer en påminnelse av diverse begrep rundt funksjoner som vi lærte i matematikk 1. Mer informasjon om begrepene kan du finne ved å lese [her](https://math.libretexts.org/Bookshelves/Linear_Algebra/Interactive_Linear_Algebra_(Margalit_and_Rabinoff)/03%3A_Linear_Transformations_and_Matrix_Algebra/3.01%3A_Matrix_Transformations).

En funksjon $f$ som går fra mengden $X$ til mengden $Y$ blir ofte skrevet som $f:X\rightarrow Y$. En funksjon kan tenkes på som en regel, en måling eller en algoritme som sender hvert element $x\in X$ til et unikt annet element $f(x)\in Y$. De ulike mengdene forbundet med funksjonen $f$ har følgende navn:

- *Definisjonsmengde* (domene, kilde, input): $X$
- *Verdiområde*: $Y$
- *Verdimengde* (kodomene, bilde, output): Undermengden $f(X)$ av $Y$, som består av alle elementene $f(x)$ som vi kan lage ved å anvende $f$ på elementene $x\in X$.

Vi har sett i matematikk 1 at funksjoner kan være injektive, surjektive og bijektive. Hvis du trenger en påminnelse, så kan du gå tilbake til fagstoffet i matematikk 1. Du kan også lese mer [her](https://math.libretexts.org/Bookshelves/Linear_Algebra/Interactive_Linear_Algebra_(Margalit_and_Rabinoff)/03%3A_Linear_Transformations_and_Matrix_Algebra/3.02%3A_One-to-one_and_Onto_Transformations). En kort oppsummering av disse egenskapene er:
- *Injektiv* (en-til-en): Alle elementer i verdimengden $f(X)$ treffes av bare et element $x\in X$.
- *Surjektiv*: Alle elementer i verdiområdet $Y$ kan treffes.
- *Bijektiv*: Både injektiv og surjektiv.

::: {.panel-tabset}

### Eksempel 1 - endelige mengder

For eksempel, om domenet er mengden $X = \{1,2,3\}$ og verdiområdet er $Y=\{4,5,6\}$ kan vi lage funksjonene $f:X\to Y$ og $g:X\to Y$ som følger:

1. $f(1)=4$, $f(2)=5$, $f(3)=4$
1. $g(x)=x+3$

Funksjonen $g$ er bijektiv, da alle elementene i $Y$ er truffet av nøyaktig ett element i $X$.

Funksjoner definert på endelige mengder er kanskje mest relevant for IMAx2024.


### Eksempel 2 - lineære transformasjoner

I matematikk 1 så vi på lineære transformasjoner (se lenkene over for en påminnelse).

Ta for eksempel matrisetransformasjonen $f(\vec{x}) = A\vec{x}$, hvor
$$
A = \begin{pmatrix}
1 & 2 & 0 \\
-2 & 1 & -1
\end{pmatrix}.
$$


#### Oppgave:

For funksjonen $f$ over, hva er

1. definisjonsmengden?
2. verdiområde?
3. verdimengde?

Er transformasjonen $f$ gitt over

4. injektiv?
5. surjektiv?
6. bijektiv?


### Eksempel 3 - løsninger til ordinære differensialligninger

Vi ser på differensialligningen:

$$
x^2 \frac{d^2 y}{dx^2} + x\frac{dy}{dx} + (x^2-1) y = 0, \quad y(0) = 0,\, y'(0) = 1.
$$


Vi vet (ved å skrive om til en ligning av 1. orden) at den har en entydig løsning $y:\mathbb{R}\rightarrow\mathbb{R}$. Men vi vet ikke om verdimengden er hele $\mathbb{R}$. Heller ikke om det finnes en enkel formel for $y(x)$ (det vil si om $y$ er en *elementær* funksjon).


I matematikk 1 har vi også lært om løsninger til differensiallligninger med vektorer, f. eks.

$$
\frac{d}{dt} \vec{x}(t) = \begin{pmatrix}
0 & 1 \\
-1 & 0
\end{pmatrix}
\vec{x}(t), \quad
\vec{x}(0) = \begin{pmatrix}
1 \\ 0
\end{pmatrix}.
$$
Her er løsningen $\vec{x}$ en funksjon fra $\mathbb{R}$ til $\mathbb{R}^2$. 

#### Oppgave:

1. Plott funksjonen $y$ gitt som løsningen på problemet over. Hva tror du defininsjonsmengden, verdiområdet og verdimengden er?
2. Gjør det samme med løsningen til
$$
y' = y^2 + 1, \quad y(0) = 0.
$$

:::


## Funksjoner av flere variable

En _funksjon av flere variable_, eller _flervariabelfunksjon_, i matematikk 2 er en funksjon $f:\mathbb{R}^n\rightarrow \mathbb{R}$. Vi sier da også at $f$ er en funksjon av 
$n$ variable. 

Funksjoner på den mer generelle formen $f:\mathbb{R}^n\rightarrow \mathbb{R}^m$ er tema i matematikk 3. Når $m>1$ så sier vi også at funksjonen er _vektorvaluert_.

En funksjon $f:\mathbb{R}^n\rightarrow \mathbb{R}$ kan forstås som en funksjon fra vektorer (eller punkter) til skalarer (dvs. tall). Slike funksjoner kalles derfor også 
_skalare funksjoner_.

For eksempel så kan en funksjon av to variable forstås som en funksjon på vektorer i planet. Vi kan skrive enten $f:\mathbb{R} \times
\mathbb{R} \rightarrow \mathbb{R}$ eller $\mathbb{R}^2\rightarrow\mathbb{R}$ for tovariabelfunksjoner.

Vi kommer til å ha spesielt fokus på funksjoner av to variable. La oss se på noen eksempler på slike funksjoner.

::: {.panel-tabset}

### Eksempel 4
La $f:\mathbb{R}^2\to \mathbb{R}$ være gitt ved formelen $$f(x,y)=x-y.$$
Dette er et eksempel på en funksjon av to variable. Her kan vi sette inn et punkt $(x,y)$, som for eksempel $x=1$ og $y=2$, og få ut verdien $$f(1,2)=1-2=-1.$$
Dette er også et eksempel på en lineær transformasjon, da vi kan skrive funksjonen på matriseformen 
$$f(x,y)=\begin{pmatrix}
1 & -1
\end{pmatrix}\begin{pmatrix}
x\\  y
\end{pmatrix}.$$


### Eksempel 5
Et annet eksempel er funksjonen $g:\mathbb{R}^2\to \mathbb{R}$, som er definert som $$g(x,y)=\cos(x+y).$$ Hvis vi bruker verdiene $x=5\pi$ og $y=3\pi$, så får vi

$$g(5\pi, 3\pi)=\cos(5\pi+3\pi)=\cos(8\pi)=1.$$

En annen måte å si det på er at om vi setter inn punktet $(5\pi, 3\pi)$ i $f$, så får vi ut verdien $g(5\pi, 3\pi)=1.$

### Eksempel 6

Et siste eksempel er funksjonen $h:\mathbb{R}^3\to \mathbb{R}$ definert som $$h(x,y,z)=x^2-y^2+z.$$ Om vi setter inn punktet $(1,2,3)$, så får vi verdien
$$h(1,2,3)=1^2-2^2+3=1-4+3=0.$$

#### Oppgave:

- Hva får du om du setter inn punktet $(4,1)$ i funksjonen $f$?
- Hvor mange variable har funksjonene $g$ og $h$ i eksemplene over?
- Hva får du om du setter inn punktet $(2,3,4)$ i funksjonen $h$?

:::
:::